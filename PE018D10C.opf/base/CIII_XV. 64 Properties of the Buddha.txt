ataḥ paraṃ ye ca balādayo yathā cānugantavyās tathatām adhikṛtya granthaḥ |

balatvam ajñānavṛteṣu vajravad viśāradatvaṃ pariṣatsu siṃhavat |tathāgatāveṇikatāntarīkṣavan
muner dvidhādarśanam ambucandravat || 4 ||

balānvita iti |sthānāsthāne vipāke ca karmaṇām indriyeṣu ca |dhātuṣv apy adhimuktau ca mārge
sarvatragāmini || 5 ||dhyānādikleśavaimalye nivāsānusmṛtāv api |divye cakuṣuṣi śāntau ca
jñānaṃ daśavidhaṃ balam || 6 ||vajravad iti |sthānāsthānavipākadhātuṣu jagannānādhimuktau
naye saṃkleśavyavadāna indriyagaṇe pūrve nivāsasmṛtau |divye cakṣuṣi cāsravakṣayavidhāvajñānavarmācalaprakāradrumabhedanapratikaraṇacchedād
balaṃ vajravat || 7 ||caturvaiśāradyaprāpta
iti |sarvadharmābhisaṃbodhe vibandhapratiṣedhane |mārgākhyāne nirodhāptau vaiśāradyaṃ
caturvidham || 8 ||jñeye vastuni sarvathātmaparayor jñānāt svayaṃjñāpanād dheye vastuni hānikāraṇakṛteḥ
sevye vidhau devanāt |prāptavye ca niruttare ’tivimale prāpteḥ paraprāpaṇād
āryāṇāṃ svaparārthasatyakathanād astambhitatvaṃ kvacit || 9 ||siṃhavad iti |nityaṃ vanānteṣu
yathā mṛgendro nirbhīr anuttrastagatir mṛgebhyaḥ |munīndrasiṃho ’pi tathā gaṇeṣu svastho
nirāsthaḥ sthiravikramasthaḥ || 10 ||aṣṭādaśāveṇikabuddhadharmasamanvāgata iti |skhalitaṃ
ravitaṃ nāsti śāstur na muṣitā smṛtiḥ |na cāsamāhitaṃ cittaṃ nāpi nānātvasaṃjñitā || 11
||nopekṣāpratisaṃkhyāpahānir na cchandavīryataḥ |smṛtiprajñāvimuktibhyo vimuktijñānadarśanāt
|| 12 ||jñānapūrvaṃgamaṃ karma tryadhvajñānam anāvṛtam |ity ete ’ṣṭādaśānye ca guror āveṇikā
guṇāḥ || 13 ||nāsti praskhalitaṃ ravo muṣitatā citte na saṃbhedataḥ saṃjñā na svarasādhyupekṣaṇam
ṛṣer hānir na ca cchandataḥ |vīryāc ca smṛtito viśuddhavimalaprajñāvimukteḥ
sadā muktijñānanidarśanāc ca nikhilajñeyārthasaṃdarśanāt || 14 ||sarvajñānapurojavānuparivartyartheṣu
karmatrayaṃ triṣv adhvasv aparāhatā suvipulajñānapravṛttidhruvam |ity eṣā jinatā
mahākaruṇayā yuktāvabuddhā jinair yad bodhāj jagati pravṛttam abhayadaṃ saddharmacakraṃ
mahat || 15 ||ākāśavad iti |yā kṣityādiṣu dharmatā na nabhasaḥ sā dharmatā vidyate ye cānāvaraṇādilakṣaṇaguṇā
vyomno na te rūpiṣu |kṣityambujvalanānilāmbarasamā lokeṣu sādhāraṇā buddhāveṇikatā
na cāśv api punar lokeṣu sādhāraṇā || 16 ||dvātriṃśan mahāpuruṣalakṣaṇarūpadhārīti
|supratiṣṭhitacakrāṅkavyāyatotsaṅgapādatā |dīrghāṅgulikatā jālapāṇipādāvanaddhatā ||
17 ||tvaṅmṛduśrītaruṇatā saptotsadaśarīratā |eṇeyajaṅghatā nāgakośavadvastiguhyatā || 18
||siṃhapūrvārdhakāyatvaṃ nirantaracittāṃśatā |saṃvṛttaskandhatā vṛttaślakṣṇānunnāmabāhutā
|| 19 ||pralambabāhutā śuddhaprabhāmaṇḍalagātratā |kambugrīvatvam amalaṃ mṛgendrahanutā samā
|| 20 ||catvāriṃśaddaśanatā svacchāviraladantatā |viśuddhasamadantatvaṃ śuklapravaradaṃṣṭratā
|| 21 ||prabhūtajihvatānantācintyarasarasāgratā |kalaviṅkarutaṃ brahmasvaratā ca svayaṃbhuvaḥ
|| 22 ||nīlotpalaśrīvṛṣapakṣmanetra sitāmalorṇoditacāruvaktraḥ |uṣṇīṣaśīrṣavyavadātasūkṣma
suvarṇavarṇacchavir agrasattvaḥ || 23 ||ekaikaviśliṣṭamṛdūrdhvadeha pradakṣiṇāvartasusūkṣmaromā
|mahendranīlāmalaratnakeśo nyagrodhapūrṇadrumamaṇḍalābhaḥ || 24 ||nārāyaṇasthāmadṛḍhātmabhāvaḥ
samantabhadro ’pratimo maharṣiḥ |dvātriṃśad etāny amitadyutīti narendracihnāni
vadanti śāstuḥ || 25 ||dakacandravad iti |vyabhre yathā nabhasi candramaso vibhūtaṃ
paśyanti nīlaśaradambumahāhrade ca |saṃbuddhamaṇḍalataleṣu vibhor vibhūtaṃ tadvaj jinātmajagaṇā
vyavalokayanti || 26 ||

itīmāni daśa tathāgatabalāni catvāri vaiśāradyāny aṣṭādaśāveṇikā buddha dharmā dvātriṃśac ca
mahāpuruṣalakṣaṇāny ekenābhisaṃkṣipya catuḥṣaṣṭir bhavanti |

guṇāś caite catuḥṣaṣṭiḥ sanidānāḥ pṛthak pṛthak |veditavyā yathāsaṃkhyaṃ ratnasūtrānusārataḥ
|| 27 ||

eṣāṃ khalu yathoddiṣṭānām eva catuḥṣaṣṭes tathāgataguṇānām api yathānupūrvyā vistara vibhāge
nirdeśo ratnadārikāsūtrānusāreṇa veditavyaḥ | yat punar eṣu sthāneṣu caturvidham eva yathākramaṃ
vajrasiṃhāmbaradakacandrodāharaṇam udāhṛtam asyāpi piṇḍārtho dvādaśabhiḥ ślokair veditavyaḥ
|

nirvedhikatvanirdainyaniṣkaivalyanirīhataḥ |vajrasiṃhāmbarasvacchadakacandranidarśanam || 28
||balādiṣu balaiḥ ṣaḍbhis tribhir ekena ca kramāt |sarvajñeyasamāpattisavāsanamaloddhṛteḥ
|| 29 ||bhedād vikaraṇāc chedād varmaprākāravṛkṣavat |gurusāradṛḍhābhedyaṃ vajraprakhyam
ṛṣer balam || 30 ||guru kasmād yataḥ sāraṃ sāraṃ kasmād yato dṛḍham |dṛḍhaṃ kasmād yato ’bhedyam
abhedyatvāc ca vajravat || 31 ||nirbhayatvān nirāsthatvāt sthairyād vikramasaṃpadaḥ
|parṣadgaṇeṣv aśāradyaṃ munisiṃhasya siṃhavat || 32 ||sarvābhijñatayā svastho viharaty akutobhayaḥ
|nirāsthaḥ śuddhasattvebhyo ’py ātmano ’samadarśanāt || 33 ||sthiro nityasamādhānāt
sarvadharmeṣu cetasaḥ |vikrāntaḥ paramāvidyāvāsabhūmivyatikramāt || 34 ||laukikaśrāvakaikāntacāridhīmatsvayaṃbhuvām
|uttarottaradhīsaukṣmyāt pañcadhā tu nidarśanam || 35 ||sarvalokopajīvyatvād
bhūmyambvagnyanilopamāḥ |laukyalokottarātītalakṣaṇatvān nabhonibhāḥ || 36
||guṇā dvātriṃśad ity ete dharmakāyaprabhāvitāḥ |maṇiratnaprabhāvarṇasaṃsthānavad abhedataḥ
|| 37 ||dvātriṃśal lakṣaṇāḥ kāye darśanāhlādakā guṇāḥ |nirmāṇadharmasaṃbhogarūpakāyadvayāśritāḥ
|| 38 ||śuddher dūrāntikasthānāṃ loke ’tha jinamaṇḍale |dvidhā taddarśanaṃ śuddhaṃ
vārivyomendubimbavat || 39 ||

iti ratnagotravibhāge mahāyānottaratantraśāstre guṇādhikāro nāma tritīyaḥ paricchedaḥ || 3 ||

