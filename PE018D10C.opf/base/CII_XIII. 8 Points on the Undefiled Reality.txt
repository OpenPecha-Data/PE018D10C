tatra svabhāvārthaṃ hetvarthaṃ cārabhya buddhatve tatprāptyupāye ca ślokaḥ |

buddhatvaṃ prakṛtiprabhāsvaram iti proktaṃ yad āgantukakleśajñeyaghanābhrajālapaṭalacchannaṃ
ravivyomavat |sarvair buddhaguṇair upetam amalair nityaṃ dhruvaṃ śāśvataṃ dharmāṇāṃ tadakalpanapravicayajñānāśrayād
āpyate || 3 ||

asya ślokasy_arthaḥ samāsena caturbhiḥ ślokair veditavyaḥ |

buddhatvam avinirbhāgaśukladharmaprabhāvitam |ādityākāśavaj jñānaprahāṇadvayalakṣaṇam || 4 ||gaṅgātīrarajo
’tītair buddhadharmaiḥ prabhāsvaraiḥ |sarvair akṛtakair yuktam avinirbhāgavṛttibhiḥ
|| 5 ||svabhāvāpariniṣpattivyāpitvāgantukatvataḥ |kleśajñeyāvṛtis tasmān meghavat
samudāhṛtā || 6 ||dvayāvaraṇaviśleṣahetur jñānadvayaṃ punaḥ |nirvikalpaṃ ca tatpṛṣṭhalabdhaṃ
tajñānam iṣyate || 7 ||

yad uktam āśrayaparivṛtteḥ svabhāvo viśuddhir iti tatra viśuddhiḥ samāsato dvividhā | prakṛtiviśuddhir
vaimalyaviśuddhiś ca |tatra prakṛtiviśuddhir yā vimuktir na visaṃyogaḥ prabhāsvarāyāś
cittaprakṛter āgantukamalāvisaṃyogāt | vaimalyaviśuddhir vimuktir visaṃyogaś ca vāryādīnām
iva rajojalādibhyaḥ prabhāsvarāyāś cittaprakṛter anavaśeṣam ā gantukamalebhyo visaṃyogāt
|

tatra vaimalyaviśuddhau phalārtham ārabhya dvau ślokau |hrada iva vimalāmbuḥ phullapadmakramāḍhyaḥ
sakala iva śaśāṅko rāhuvaktrād vimuktaḥ |ravir iva jaladādikleśanirmuktaraśmir vimalaguṇayutatvād
bhāti muktaṃ tad eva || 8 ||munivṛṣamadhusārahemaratna pravaranidhānamahāphaladrumābham
|sugatavimalaratnavigrahāgrakṣitipatikāñcanabimbavajjinatvam || 9 ||

asya khalu ślokadvayasyārthaḥ samāsato ’ṣṭābhiḥ ślokair veditavyaḥ |rāgādyāgantukakleśaśuddhir
ambuhradādivat |jñānasya nirvikalpasya phalam uktaṃ samāsataḥ || 10 ||sarvākāravaropetabuddhabhāvanidarśanam
|phalaṃ tatpṛṣṭhalabdhasya jñānasya paridīpitam || 11 ||svacchāmbuhradavad
rāgarajaḥkāluṣyahānitaḥ |vineyāmburuhadhyānavāryabhiṣyandanāc ca tat || 12 ||dveṣarāhupramuktatvān
mahāmaitrīkṛpāṃśubhiḥ |jagatspharaṇataḥ pūrṇavimalendūpamaṃ ca tat || 13 ||mohābhrajālanirmokṣāj
jagati jñānaraśmibhiḥ |tamovidhamanāt tac ca buddhatvam amalārkavat
|| 14 ||atulyatulyadharmatvāt saddharmarasadānataḥ |phalguvyapagamāt tac ca sugatakṣaudrasāravat
|| 15 ||pavitratvād guṇadravyadāridryavinivartanāt |vimuktiphaladānāc ca suvarṇanidhivṛkṣavat
|| 16 ||dharmaratnātmabhāvatvād dvipadāgrādhipatyataḥ |rūparatnākṛtitvāc ca tadratnanṛpabimbavat
|| 17 ||

yat tu dvividhaṃ lokottaram avikalpaṃ tatpṛṣṭhalabdhaṃ ca jñānam āśrayaparivṛtter hetur visaṃyogaphalasaṃjñitāyāḥ
| tat karma svaparārthasaṃpādanam ity uktam |tatra katamā svaparārthasaṃpat
| yā savāsanakleśajñeyāvaraṇavimokṣād anāvaraṇadharmakāyaprāptir iyam ucyate svārthasampattiḥ
| yā tadūrdhvam ā lokād anābhogataḥ kāyadvayena saṃdarśanadeśanāvibhūtva dvayapravṛttir
iyam ucyate parārthasaṃpattir iti |

tasyāṃ svaparārthasaṃpattau karmārtham ārabhya trayaḥ ślokāḥ |anāsravaṃ vyāpya vināśadharmi
ca dhruvaṃ śivaṃ śāśvatam acyutaṃ padam |tathāgatatvaṃ gaganopamaṃ satām ṣaḍindriyārthānubhaveṣu
kāraṇam || 18 ||vibhūtirūpārthavidarśane sadā nimittabhūtaṃ sukathāśuciśrave |tathāgatānāṃ
śuciśīlajighraṇe mahāryasaddharmarasāgravindane || 19 ||samādhisaṃsparśasukhānubhūtiṣu
svabhāvagāmbhīryanayāvabodhane |susūkṣmacintāparamārthagahvaraṃ tathāgatavyoma nimittavarjitam
|| 20 ||asya khalu ślokatrayasyārthaḥ samāsato ’ṣṭābhiḥ ślokair veditavyaḥ |karma
jñānadvayasyaitad veditavyaṃ samāsataḥ |pūraṇaṃ muktikāyasya dharmakāyasya śodhanam || 21
||vimuktidharmakāyau ca veditavyau dvirekadhā |anāsravatvād vyāpitvād asaṃskṛtapadatvataḥ
|| 22 ||anāsravatvaṃ kleśānāṃ savāsananirodhataḥ |asaṅgāpratighātatvāj jñānasya vyāpitā
matā || 23 ||asaṃskṛtatvam atyantam avināśasvabhāvataḥ |avināśitvam uddeśas tannirdeśo dhruvādhibhiḥ
|| 24 ||nāśaś caturvidho jñeyo dhruvatvādiviparyayāt |pūtir vikṛtir ucchittir acintyanamanacyutiḥ
|| 25 ||tadabhāvād dhruvaṃ jñeyaṃ śivaṃ śāśvatam acyutam |padaṃ tad amalajñānaṃ
śukladharmāspadatvataḥ || 26 ||yathānimittam ākāśaṃ nimittaṃ rūpadarśane |śabdagandharasaspṛśyadharmāṇāṃ
ca śravādiṣu || 27 ||indriyārtheṣu dhīrāṇām anāsravaguṇodaye |hetuḥ
kāyadvayaṃ tadvad anāvaraṇayogataḥ || 28 ||

yad uktam ākāśalakṣaṇo buddha iti tatpāramārthikam āveṇikaṃ tathāgatānāṃ buddha lakṣaṇam abhisaṃdhāyoktam
| evaṃ hy āha |sa ceddvātriṃśan mahāpuruṣalakṣaṇais tathāgato draṣṭavyo ’bhaviṣyat
tad rājāpi cakravartī tathāgato ’bhaviṣyad iti |

tatra paramārthalakṣaṇe yogārtham ārabhya ślokaḥ |acintyaṃ nityaṃ ca dhruvam atha śivaṃ śāśvatam
atha praśāntaṃ ca vyāpi vyapagatavikalpaṃ gaganavat |asaktaṃ sarvatrāpratighaparuṣasparśavigataṃ
na dṛśyaṃ na grāhyaṃ śubham api ca buddhatvam amalam || 29 ||atha khalv asya ślokasyārthaḥ
samāsato ’ṣṭābhiḥ ślokair veditavyaḥ |vimuktidharmakāyābhyāṃ svaparārtho nidarśitaḥ
|svaparārthāśraye tasmin yogo ’cintyādibhir guṇaiḥ || 30 ||acintyam anugantavyaṃ trijñānāviṣayatvataḥ
|sarvajñajñānaviṣayaṃ buddhatvaṃ jñānadehibhiḥ || 31 ||śrutasyāviṣayaḥ
saukṣmyāc cintāyāḥ paramārthataḥ |laukyādibhāvanāyāś ca dharmatāgahvaratvataḥ || 32 ||dṛṣṭapūrvaṃ
na tad yasmād bālair jātyandhakāyavat |āryaiś ca sūtikāmadhyasthitabālārkabimbavat
|| 33 ||utpādavigamān nityaṃ nirodhavigamād dhruvam |śivam etaddvayābhāvāc chāśvataṃ dharmatāsthiteḥ
|| 34 ||śāntaṃ nirodhasatyatvād vyāpi sarvāvabodhataḥ |akalpam apratiṣṭhānād asaktaṃ
kleśahānitaḥ || 35 ||sarvatrāpratighaṃ sarvajñeyāvaraṇaśuddhitaḥ |paruṣasparśanirmuktaṃ
mṛdukarmaṇyabhāvataḥ || 36 ||adṛśyaṃ tadarūpitvād agrāhyam animittataḥ |śubhaṃ prakṛtiśuddhatvād
amalaṃ malahānitaḥ || 37 ||

tat punar etad ākāśavad asaṃskṛtaguṇāvinirbhāgavṛttyāpi tathāgatatvam ābhagavater acintyamahopāyakaruṇājñānaparikarmaviśeṣeṇa
jagaddhitasukhādhānanimittam amalais tribhiḥ svābhāvikasāṃbhogikanairmāṇikaiḥ
kāyair anuparatam anucchinnam anābhogena pravartata iti draṣṭavyam āveṇikadharmayutatvād
iti |

tatra vṛttyartham ārabhya buddhakāyavibhāge catvāraḥ ślokāḥ |anādimadhyāntam abhinnam advayaṃ
tridhā vimuktaṃ vimalāvikalpakam |samāhitā yoginas tatprayatnāḥ paṣyanti yaṃ dharmadhātusvabhāvam
|| 38 ||ameyagaṅgāsikatātivṛttair guṇair acintyair asamair upetaḥ |savāsanonmūlitasarvadoṣas
tathāgatānām amalaḥ sa dhātuḥ || 39 ||vicitrasaddharmamayūkhavigrahair jagadvimokṣārthasamāhṛtodyamaḥ
|kriyāsu cintāmaṇirājaratnavad vicitrabhāvo na ca tatsvabhāvavān
|| 40 ||lokeṣu yac chāntipathāvatāra prapācanāvyākaraṇe nidānam |bimbaṃ tad apy atra sadāvaruddham
ākāśadhātāv iva rūpadhātuḥ || 41 ||eṣāṃ khalu caturṇāṃ ślokānāṃ piṇḍārtho viṃśatiślokair
veditavyaḥ |yat tad buddhatvam ity uktaṃ sarvajñatvaṃ svayaṃbhuvām |nirvṛtiḥ paramācintyaprāptiḥ
pratyātmaveditā || 42 ||tatprabhedas tribhiḥ kāyair vṛttiḥ svābhāvikādibhiḥ
|gāmbhīryaudāryamāhātmyaguṇadharmaprabhāvitaiḥ || 43 ||tatra svābhāvikaḥ kāyo buddhānāṃ pañcalakṣaṇaḥ
|pañcākāraguṇopeto veditavyaḥ samāsataḥ || 44 ||asaṃskṛtam asaṃbhinnam antadvayavivarjitam
|kleśajñeyasamāpattitrayāvaraṇaniḥsṛtam || 45 ||vaimalyād avikalpatvād yogināṃ
gocaratvataḥ |prabhāsvaraṃ viśuddhaṃ ca dharmadhātoḥ svabhāvataḥ || 46 ||aprameyair asaṃkhyeyair
acintyair asamair guṇaiḥ |viśuddhipāramīprāptair yuktaṃ svābhāvikaṃ vapuḥ || 47
||udāratvād agaṇyatvāt tarkasyāgocaratvataḥ |kaivalyād vāsanocchitter aprameyād ayaḥ kramāt
|| 48 ||vicitradharmasaṃbhogarūpadharmāvabhāsataḥ |karuṇāśuddhiniṣyandasattvārthāsraṃsanatvataḥ
|| 49 ||nirvikalpaṃ nirābhogaṃ yathābhiprāyapūritaḥ |cintāmaṇiprabhāvarddheḥ sāṃbhogasya
vyavasthitiḥ || 50 ||deśane darśane kṛtyāsraṃsane ’nabhisaṃskṛtau |atatsvabhāvākhyāne
ca citratoktā ca pañcadhā || 51 ||raṅgapratyayavaicitryād atadbhāvo yathā maṇeḥ |sattvapratyayavaicitryād
atadbhāvas tathā vibhoḥ || 52 ||mahākaruṇayā kṛtsnaṃ lokam ālokya lokavit
|dharmakāyād aviralaṃ nirmāṇaiś citrarūpibhiḥ || 53 ||jātakāny upapattiṃ ca tuṣiteṣu cyutiṃ
tataḥ |garbhāvakramaṇaṃ janma śilpasthānāni kauśalam || 54 ||antaḥpuraratikrīḍāṃ naiṣkramyaṃ
duḥkhacārikām |bodhimaṇḍopasaṃkrāntiṃ mārasainyapramardanam || 55 ||saṃbodhiṃ dharmacakraṃ
ca nirvāṇādhigamakriyām |kṣetreṣv apariśuddheṣu darśayaty ā bhavasthiteḥ || 56 ||anityaduḥkhanairātmyaśāntiśabdair
upāyavit |udvejya tribhavāt sattvān pratārayati nirvṛtau
|| 57 ||śāntimārgāvatīrṇāṃś ca prāpyanirvāṇasaṃjñinaḥ |saddharmapuṇḍarīkādidharmatattvaprakāśanaiḥ
|| 58 || pūrvagrahān nivartyaitān prajñopāyaparigrahāt |paripācyottame yāne vyākaroty
agrabodhaye || 59 ||saukṣmyāt prabhāvasaṃpatter bālasārthātivāhanāt |gāmbhīryaudāryamāhātmyam
eṣu jñeyaṃ yathākramam || 60 ||prathamo dharmakāyo ’tra rūpakāyau tu paścimau |vyomni
rūpagatasyeva prathame ’ntyasya vartanam || 61 ||tasyaiva kāyatrayasya jagaddhitasukhādhānavṛttau
nityārtham ārabhya ślokaḥ |hetvānantyāt sattvadhātvakṣayatvāt kāruṇyarddhijñānasaṃpattiyogāt
|dharmaiśvaryān mṛtyumārāvabhaṅgān naiḥsvābhāvyāc chāśvato lokanāthaḥ ||
62 ||asya piṇḍārthaḥ ṣaḍbhiḥ ślokair veditavyaḥ |kāyajīvitabhogānāṃ tyāgaiḥ saddharmasaṃgrahāt
|sarvasattvahitāyādipratijñottaraṇatvataḥ || 63 ||buddhatve suviśuddhāyāḥ karuṇāyāḥ pravṛttitaḥ
|ṛddhipādaprakāśāc ca tair ’vasthānaśaktitaḥ || 64 ||jñānena bhavanirvāṇadvayagrahavimuktitaḥ
|sadācintyasamādhānasukhasaṃpattiyogataḥ || 65 ||loke vicarato lokadharmair
anupalepataḥ |śamāmṛtapadaprāptau mṛtyumārāpracārataḥ || 66 ||asaṃskṛtasvabhāvasya muner
ādipraśāntitaḥ |nityam aśaraṇānāṃ ca śaraṇābhyupapattitaḥ || 67 ||saptabhiḥ kāraṇair ādyair
nityatā rūpakāyataḥ |paścimaiś ca tribhiḥ śāstur nityatā dharmakāyataḥ || 68 ||sa cāyam
āśrayaparivṛttiprabhāvitas tathāgatānāṃ prāptinayo ’cintyanayenānugantavya iti |acintyārtham
ārabhya ślokaḥ |avākyavattvāt paramārthasaṃgrahād atarkabhūmer upamānivṛttitaḥ |niruttaratvād
bhavaśāntyanugrahād acintya āryair api buddhagocaraḥ || 69 ||asya piṇḍārthaś caturbhiḥ
ślokair veditavyaḥ |acintyo ’nabhilāpyatvād alāpyaḥ paramārthataḥ |paramārtho ’pratarkyatvād
atarkyo vyanumeyataḥ || 70 ||vyanumeyo ’nuttaratvād ānuttaryam anudgrahāt |anudgraho
’pratiṣṭhānād guṇadoṣāvikalpanāt || 71 ||pañcabhiḥ kāraṇaiḥ saukṣmyād acintyo dharmakāyataḥ
|ṣaṣṭhenātattvabhāvitvād acintyo rūpakāyataḥ || 72 ||anuttarajñānamahākṛpādibhir guṇair
acintyā guṇapāragā jināḥ |ataḥ kramo ’ntyo ’yam api svayaṃbhuvo ’bhiṣekalabdhā na maharṣayo
vidur iti || 73 ||

iti ratnagotravibhāge mahāyānottaratantraśāstre bodhyadhikāro nāma dvitīyaḥ paricchedaḥ || 2
||

