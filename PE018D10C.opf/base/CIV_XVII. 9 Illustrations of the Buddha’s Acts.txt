yad anutpādānirodhaprabhāvitaṃ buddhatvam ity uktaṃ tat katham ihāsaṃskṛtād apravṛtti lakṣaṇād
buddhatvād anābhogāpratipraśrabdham ā lokād avikalpaṃ buddhakāryaṃ pravartata iti |buddhamāhātmyadharmatām
ārabhya vimatisaṃdehajātānām acintyabuddhaviṣayādhimuktisaṃjananārthaṃ
tasya māhātmye ślokaḥ |

śakradundubhivan meghabrahmārkamaṇiratnavat |pratiśrutir ivākāśapṛthivīvat tathāgataḥ || 13
||

asya khalu sūtrasthānīyasya ślokasya yathākramaṃ pariśiṣṭena granthena vistara vibhāganirdeśo
veditavyaḥ |śakrapratibhāsatvād iti |

viśuddhavaiḍūryamayaṃ yathedaṃ syān mahītalam |svacchatvāt tatra dṛśyeta devendraḥ sāpsarogaṇaḥ
|| 14 || prāsādo vaijayantaś ca tadanye ca divaukasaḥ |tadvimānāni citrāṇi tāś ca divyā
vibhūtayaḥ || 15 ||atha nārīnaragaṇā mahītalanivāsinaḥ |pratibhāsaṃ tam ālokya praṇidhiṃ
kuryur īdṛśam || 16 || adyaiva na cirād evaṃ bhavemas tridaśeśvarāḥ |kuśalaṃ ca samādāya
varteraṃs tadavāptaye || 17 ||pratibhāso ’yam ity evam avijñāyāpi te bhuvaḥ |cyutvā divy upapadyeraṃs
tena śuklena karmaṇā || 18 ||pratibhāsaḥ sa cātyantam avikalpo nirīhakaḥ |evaṃ
ca mahatārthena bhuvi syāt pratyupasthitaḥ || 19 ||tathā śraddhādivimale śraddhādiguṇabhāvite
|sattvāḥ paśyanti saṃbuddhaṃ pratibhāsaṃ svacetasi || 20 ||lakṣaṇavyañjanopetaṃ vicitreryāpathakriyam
|caṅkramyamāṇaṃ tiṣṭhantaṃ niṣaṇṇaṃ śayanasthitam || 21 ||bhāṣamāṇaṃ śivaṃ
dharmaṃ tūṣṇīṃbhūtaṃ samāhitam |citrāṇi prātihāryāṇi darśayantaṃ mahādyutim || 22 ||taṃ
ca dṛṣṭvābhiyujyante buddhatvāya spṛhānvitāḥ |taddhetuṃ ca samādāya prāpnuvantīpsitaṃ padam
|| 23 ||pratibhāsaḥ sa cātyantam avikalpo nirīhakaḥ |evaṃ ca mahatārthena lokeṣu pratyupasthitaḥ
|| 24 ||svacittapratibhāso ’yam iti naivaṃ pṛthagjanāḥ |jānanty atha ca tat teṣām
avandhyaṃ bimbadarśanam || 25 ||tad dhi darśanam āgamya kramād asmin naye sthitāḥ |saddharmakāyaṃ
madhyasthaṃ paśyanti jñānacakṣuṣā || 26 ||bhūr yadvat syāt samantavyapagataviṣamasthānāntaramalā
vaiḍūryaspaṣṭaśubhrā vimalamaṇiguṇā śrīmatsamatalā |śuddhatvāt tatra bimbaṃ
surapatibhavanaṃ māhā-indramarutām utpadyeta krameṇa kṣitiguṇavigamād astaṃ punar iyāt ||
27 ||tadbhāvāyopavāsavrataniyamatayā dānādyabhimukhāḥ puṣpādīni kṣipeyuḥ praṇihitamanaso
nārīnaragaṇāḥ |vaiḍūryasvacchabhūte manasi munipaticchāyādhigamane citrāṇy utpādayanti pramuditamanasas
tadvaj jinasutāḥ || 28 ||yathaiva vaiḍūryamahītale śucau surendrakāyapratibimbasaṃbhavaḥ
|tathā jagaccittamahītale śucau munīndrakāyapratibimbasaṃbhavaḥ || 29 ||bimbodayavyayam
anāvilatāvilasva cittapravartanavaśāj jagati pravṛttam |lokeṣu yadvad avabhāsam
upaiti bimbaṃ tadvan na tat sad iti nāsad iti prapaśyet || 30 ||

devadundubhivad iti |

yathaiva divi devānāṃ pūrvaśuklānubhāvataḥ |yatnasthānamanorūpavikalparahitā satī || 31 ||anityaduḥkhanairātmyaśāntaśabdaiḥ
pramādinaḥ |codayaty amarān sarvān asakṛddevadundubhiḥ ||
32 ||vyāpya buddhasvaraṇaivaṃ vibhur jagad aśeṣataḥ |dharmaṃ diśati bhavyebhyo yatnādirahito
’pi san || 33 ||devānāṃ divi divyadundubhiravo yadvat svakarmodbhavo dharmodāharaṇaṃ muner
api tathā loke svakarmodbhavam |yatnasthānaśarīracittarahitaḥ śabdaḥ sa śāntyāvaho yadvat
tadvad ṛte catuṣṭayam ayaṃ dharmaḥ sa śāntyāvahaḥ || 34 ||saṃgrāmakleśavṛttāv asurabalajayakrīḍāpraṇudanaṃ
dundubhyāḥ śabdahetuprabhavam abhayadaṃ yadvat surapure |sattveṣu kleśaduḥkhapramathanaśamanaṃ
mārgottamavidhau dhyānārūpyādihetuprabhavam api tathā loke nigaditam
|| 35 ||

kasmād iha dharmadundubhir evādhikṛtā na tadanye divyās tūryaprakārāḥ |te ’pi hi divaukasāṃ
pūrvakṛtakuśalakarmavaśād aghaṭṭitā eva divyaśravaṇamanoharaśabdam anuruvanti |tais tathāgataghoṣasya
catuḥprakāraguṇavaidharmyāt |tat punaḥ katamat |tad yathā prādeśikatvam ahitatvam
asukhatvam anairyāṇikatvam iti |dharmadundubhyāḥ punar aprādeśikatvam aśeṣapramattadevagaṇasaṃcodanatayā
ca tatkālānatikramaṇatayā ca paridīpitam |hitatvam asurādiparacakropadravabhayaparitrāṇatayā
cāpramādasaṃniyojanatayā ca |sukhatvam asatkāmaratisukhavivecanatayā
ca dharmārāmaratisukhopasaṃharaṇatayā ca |nairyāṇikatvam anityaduḥkhaśūnyānātmaśabdoccāraṇatayā
ca sarvopadravopāyāsopaśāntikaraṇatayā ca paridīpitam |ebhiḥ samāsataś caturbhir ākārair
dharmadundubhisādharmyeṇa buddhasvara maṇḍalaṃ viśiṣyata iti |

buddhasvaramaṇḍalaviśeṣaṇaślokaḥ |

sārvajanyo hitasukhaḥ prātihāryatrayānvitaḥ |muner ghoṣo yato divyatūryebhyo ’to viśiṣyate ||
36 ||

eṣāṃ khalu caturṇām ākārāṇāṃ yathāsaṃkhyam eva caturbhiḥ ślokaiḥ samāsanirdeśo veditavyaḥ |

śabdā mahānto divi dundubhīnāṃ kṣitisthiteṣu śravaṇaṃ na yānti |saṃsārapātālagateṣu loke saṃbuddhatūryasya
tu yāti śabdaḥ || 37 ||bahvyo ’marāṇāṃ divi tūryakoṭyo nadanti kāmajvalanābhivṛddhau
|ekas tu ghoṣaḥ karuṇātmakānāṃ duḥkhāgnihetupraśamapravṛttaḥ || 38 ||śubhā manojñā
divi tūryanisvanā bhavanti cittoddhativṛddhihetavaḥ |tathāgatānāṃ tu rutaṃ mahātmanāṃ samādhicittārpaṇabhāvavācakam
|| 39 ||samāsato yat sukhakāraṇaṃ divi kṣitāv anantāsv api lokadhātuṣu
|aśeṣalokaspharaṇāvabhāsanaṃ praghoṣam āgamya tad apy udāhṛtam || 40 ||

kāyavikurvitena daśadigaśeṣalokadhātuspharaṇam ṛddhiprātihāryam iti sūcitam |cetaḥparyāyajñānena
tatparyāpannaṃ sarvasattvacittacaritagahanāvabhāsanam ādeśanāprātihāryam |vāgghoṣodāharaṇena
nairyāṇikīṃ pratipadam ārabhya tadavavādānuśāsanam anu śāstiprātihāryam |ity evam
avyāhatagater ākāśadhātuvad aparicchinnavartino ’pi buddha svaramaṇḍalasya yan na sarvatra
sarvaghoṣopalabdhiḥ prajñāyate na tatra buddhasvaramaṇḍalasyāparādha iti |pratyāyanārtham
atatprahitānām ātmāparādhe ślokaḥ |

yathā sūkṣmān śabdān anubhavati na śrotravikalo na divyaśrotre ’pi śravaṇapathan āyānti nikhilam
|tathā dharmaḥ sūkṣmaḥ paramanipuṇajñānaviṣayaḥ prayāty ekeṣāṃ tu śravaṇapatham avilaṣṭamanasām
|| 41 ||

meghavad iti |prāvṛṭkāle yathā meghaḥ pṛthivyām abhivarṣati |vāriskandhaṃ nirābhogo nimittaṃ
sasyasaṃpadaḥ || 42 ||

karuṇāmbudatas tadvat saddharmasalilaṃ jinaḥ |jagatkuśalasasyeṣu nirvikalpaṃ pravarṣati || 43
||loke yathā kuśalakarmapathapravṛtte varṣanti vāyujanitaṃ salilaṃ payodāḥ |tadvat kṛpānilajagatkuśalābhivṛddheḥ
saddharmavarṣam abhivarṣati buddhameghaḥ || 44 ||bhaveṣu saṃvitkaruṇāvabhṛtkaḥ
kṣarākṣarāsaṅganabhastalasthaḥ |samādhidhāraṇyamalāmbugarbho munīndrameghaḥ
śubhasasyahetuḥ || 45 ||bhājanavimātratāyām |śītaṃ svādu prasannaṃ mṛdu laghu ca payas tat
payodād vimuktaṃ kṣārādisthānayogād atibahurasatām eti yadvat pṛthivyām |āryāṣṭāṅgāmbuvarṣaṃ
suvipulakaruṇāmeghagarbhād vimuktaṃ santānasthānabhedād bahuvidharasatām eti tadvat prajāsu
|| 46 ||nirapekṣapravṛttau |yānāgre ’bhiprasannānāṃ madhyānāṃ pratighātinām |manuṣyacātakapretasadṛśā
rāśayas trayaḥ || 47 ||grīṣmānte ’mbudhareṣv asatsu manujā vyomny apracārāḥ
khagā varṣāsv apy ativarṣaṇaprapatanāt pretāḥ kṣitau duḥkhitāḥ |aprādurbhāvanodaye ’pi
karuṇāmeghābhradharmāmbhaso dharmākāṅkṣiṇi dharmatāpratihate loke ca saivopamā || 48 ||sthūlair
bindunipātanair aśanibhir vajrāgnisaṃpātanaiḥ sūkṣmaprāṇakaśailadeśagamikān nāpekṣate
toyadaḥ |sūkṣmaudārikayuktyupāyavidhibhiḥ prajñākṛpāmbhodharas tadvat kleśagatān dṛṣṭyanuśayān
nāpekṣate sarvathā || 49 ||duḥkhāgnipraśamane |saṃsāro ’navarāgrajātimaraṇas tatsaṃsṛtau
pañcadhā mārgaḥ pañcavidhe ca vartmani sukhaṃ noccārasaugandhyavat |tad duḥkhaṃ dhruvam
agniśastraśiśirakṣārādisaṃsparśajaṃ tacchāntyai ca sṛjan kṛpājaladharaḥ saddharmavarṣaṃ
mahat || 50 ||deveṣu cyutiduḥkham ity avagamāt paryeṣṭiduḥkhaṃ nṛṣu prājñā nābhilaṣanti
devamanujeṣv aiśvaryam apy uttamam |prajñāyāś ca tathāgatapravacanaśraddhānumānyād idaṃ duḥkhaṃ
hetur ayaṃ nirodha iti ca jñānena saṃprekṣaṇāt || 51 ||vyādhir jñeyo vyādhihetuḥ praheyaḥ
svāsthyaṃ prāpyaṃ bheṣajaṃ sevyam evam |duḥkhaṃ hetus tannirodho ’tha mārgo jñeyaṃ
heyaḥ sparśitavyo niṣevyaḥ || 52 ||mahābrahmavad iti |sarvatra devabhavane brāhmyād avicalan
padāt |pratibhāsaṃ yathā brahmā darśayaty aprayatnataḥ || 53 ||tadvan munir anābhogān nirmāṇaiḥ
sarvadhātuṣu |dharmakāyād avicalan bhavyānām eti darśanam || 54 ||yadvad brahmā vimānān
na calati satataṃ kāmadhātupraviṣṭaṃ devāḥ paśyanti cainaṃ viṣayaratiharaṃ darṣanaṃ
tac ca teṣām |tadvad saddharmakāyān na calati sugataḥ sarvalokeṣu cainaṃ bhavyāḥ paśyanti
śaśvatsakalamalaharaṃ darśanaṃ tac ca teṣām || 55 ||svasyaiva pūrvapraṇidhānayogān marudgaṇānāṃ
ca śubhānubhāvāt |brahmā yathā bhāsam upaity ayatnān nirmāṇakāyena tathā svayaṃbhūḥ
|| 56 ||anābhāsagamane |cyutiṃ garbhākrāntiṃ jananapitṛveśmapraviśanaṃ ratikrīḍāraṇyapravicaraṇamārapramathanam
|mahābodhiprāptiṃ praśamapuramārgapraṇayanaṃ nidarśyādhanyānāṃ nayanapatham
abhyeti na muniḥ || 57 ||sūryavad iti |sūrye yathā tapati padmagaṇaprabuddhir ekatra
kālasamaye kumudaprasuptiḥ |buddhiprasuptiguṇadoṣavidhāvakalpaḥ sūryo ’mbujeṣv atha ca
tadvad ihāryasūryaḥ || 58 ||dvividhaḥ sattvadhātur avineyo vineyaś ca |tatra yo vineyas tam
adhikṛtya padmopamatā svacchajalabhājanopamatā ca |nirvikalpo yathādityaḥ kamalāni svaraṣmibhiḥ
|bodhayaty ekamuktābhiḥ pācayaty aparāṇy api || 59 ||saddharmakiraṇair evaṃ tathāgatadivākaraḥ
|vineyajanapadmeṣu nirvikalpaḥ pravartate || 60 ||dharmarūpaśarīrābhyāṃ bodhimaṇḍāmbaroditaḥ
|jagat spharati sarvajñadinakṛj jñānaraśmibhiḥ || 61 ||yataḥ śucini sarvatra
vineyasalilāśaye |ameyasugatādityapratibimbodayaḥ sakṛt || 62 ||evam avikalpatve ’pi sati
buddhānāṃ trividhe sattvarāśau darśanādeśanāpravṛtti kramam adhikṛtya śailopamatā |sadā
sarvatra visṛte dharmadhātunabhastale |buddhasūrye vineyādritannipāto yathārhataḥ || 63
||udita iha samantāl lokam ābhāsya yadvat pratatadaśaśatāṃśuḥ saptasaptiḥ krameṇa |pratapati
varamadhyanyūnaśaileṣu tadvat pratapati jinasūryaḥ sattvarāśau krameṇa || 64 ||prabhāmaṇḍalaviśeṣaṇe
|sarvakṣetranabhastalaspharaṇatā bhānor na saṃvidyate nāpy ajñānatamo ’ndhakāragahanajñeyārthasaṃdarśanam
|nānāvarṇavikīrṇaraśmivisarair ekaikaromodbhavair bhāsante karuṇātmakā
jagati tu jñeyārthasaṃdarśakāḥ || 65 ||buddhānāṃ nagarapraveśasamaye cakṣurvihīnā
janāḥ paśyanty artham anarthajālavigamaṃ vindanti taddarśanāt |mohāndhāś ca bhavārṇavāntaragatā
dṛṣṭyandhakārāvṛtā buddhārkaprabhayāvabhāsitadhiyaḥ paśyanty adṛṣṭaṃ padam || 66
||cintāmaṇivad iti |yugapad gocarasthānāṃ sarvābhiprāyapūraṇam |kurute nirvikalpo ’pi pṛthak
cintāmaṇir yathā || 67 ||buddhacintāmaṇiṃ tadvat sametya pṛthagāśayāḥ |śṛṇvanti dharmatāṃ
citrāṃ na kalpayati tāṃś ca saḥ || 68 ||yathāvikalpaṃ maṇiratnam īpsitaṃ dhanaṃ parebhyo
visṛjaty ayatnataḥ |tathā munir yatnam ṛte yathārhataḥ parārtham ātiṣṭhati nityam ā bhavāt
|| 69 ||durlabhaprāptabhāvās tathāgatā iti |iha śubhamaṇiprāptir yadvaj jagaty atidurlabhā
jalanidhigataṃ pātālasthaṃ yataḥ spṛhayanti tam |an sulabham iti jñeyaṃ tadvaj jagaty
atidurbhage manasi vividhakleśagras te tathāgatadarśanam || 70 ||pratiśrutkāśabdavad iti |pratiśrutkārutaṃ
yadvat paravijñaptisaṃbhavam |nirvikalpam anābhogaṃ nādhyātmaṃ na bahiḥ sthitam
|| 71 ||tathāgatarutaṃ tadvat paravijñaptisaṃbhavam |nirvikalpam anābhogaṃ nādhyātmaṃ
na bahiḥ sthitam || 72 ||ākāśavad iti |niṣkiṃcane nirābhāse nirālambe nirāśraye |cakṣuṣpathavyatikrānte
’py arūpiṇy anidarśane || 73 ||yathā nimnonnataṃ vyomni dṛśyate na ca tat
tathā |buddheṣv api tathā sarvaṃ dṛśyate na ca tat tathā || 74 ||pṛthivīvad iti |sarve mahīruhā
yadvad avikalpāṃ vasuṃdharām |niśritya vṛddhiṃ vairūḍhiṃ vaipulyam upayānti ca || 75
||saṃbuddhapṛthivīm evam avikalpām aśeṣataḥ |jagatkuśalamūlāni vṛddhim āśritya yānti hi
|| 76 ||udāharaṇānāṃ piṇḍārthaḥ |na prayatnam ṛte kaścid dṛṣṭaḥ kurvan kriyam ataḥ |vineyasaṃśayacchittyai
navadhoktaṃ nidarśanam || 77 ||sūtrasya tasya nāmnaiva dīpitaṃ tat prayojanam
|yatraite nava dṛṣṭāntā vistareṇa prakāśitāḥ || 78 ||etac chrutamayodārajñānālokādyalaṃkṛtāḥ
|dhīmanto ’vataranty āśu sakalaṃ buddhagocaram || 79 ||ity arthaṃ śakravaiḍūryapratibimbādyudāhṛtiḥ
|navadhodāhṛtā tasmin tat piṇḍārtho ’vadhāryate || 80 ||darśanādeśanā vyāptir
vikṛtir jñānaniḥsṛtiḥ |manovākkāyaguhyāni prāptiś ca karuṇātmanām || 81 ||sarvābhogaparispandapraśāntā
nirvikalpikāḥ |dhiyo vimalavaiḍūryaśakrabimbodayādivat || 82 ||pratijñābhogaśāntatvaṃ
hetur dhīnirvikalpatā |dṛṣṭāntaḥ śakrabimbādiḥ prakṛtārthasusiddhaye || 83
||ayaṃ ca prakṛto ’trārtho navadhā darśanādikam |janmāntarddhim ṛte śāstur anābhogāt pravartate
|| 84 ||etam evārtham adhikṛtyodāharaṇasaṃgrahe catvāraḥ ślokāḥ |yaḥ śakravad dundubhivat
payodavad brahmārkacintāmaṇirājaratnavat |pratiśrutivyomamahīvad ā bhavāt parārthakṛd
yatnam ṛte sa yogavit || 85 ||surendraratnapratibhāsadarśanaḥ sudaiśiko dundubhivad vibho
rutam |vibhur mahājñānakṛpābhramaṇḍalaḥ spharaty anantaṃ jagad ā bhavāgrataḥ || 86 ||anāsravād
brahmavad acyutaḥ padād anekadhā darśanam eti nirmitaiḥ |sadārkavaj jñānaviniḥsṛtadyutir
viśuddhacintāmaṇiratnamānasaḥ || 87 ||pratirava iva ghoṣo ’nakṣarokto jinānāṃ gaganam
iva śarīraṃ vyāpy arūpi dhruvaṃ ca |kṣitir iva nikhilānāṃ śukladharmauṣadhīnāṃ jagata iha
samantād āspadaṃ buddhabhūmiḥ || 88 ||kathaṃ punar anenodāharaṇanirdeśena satatam anutpannā
aniruddhāś ca buddhā bhagavanta utpadyamānā nirudhyamānāś ca saṃdṛśyante sarvajagati caiṣām
anābhogena buddhakāryāpratipraśrabdhir iti paridīpitam |śubhaṃ vaiḍūryavac citte buddhadarśanahetukam
|tadviśuddhir asaṃhāryaśraddhendriyavirūḍhitā || 89 ||śubhodayavyāyād buddhapratibimbodayavyayaḥ
|munir nodeti na vyeti śakravad dharmakāyataḥ || 90 ||ayatnāt kṛtyam
ity evaṃ darśanādi pravartate |dharmakāyād anutpādānirodhād ā bhavasthiteḥ || 91 ||ayam
eṣāṃ samāsārtha aupamyānāṃ kramaḥ punaḥ |pūrvakasyottareṇokto vaidharmyaparihārataḥ || 92
||buddhatvaṃ pratibimbābhaṃ tadvan na ca na ghoṣavat |devadundubhivat tadvan na ca no sarvathārthakṛt
|| 93 ||mahāmeghopamaṃ tadvan na ca no sārthabījavat |mahābrahmopamaṃ tadvan
na ca nātyantapācakam || 94 ||sūryamaṇḍalavat tadvan na nātyantatamo ’paham |cintāmaṇinibhaṃ
tadvan na ca no durlabhodayam || 95 ||pratiśrutkopamaṃ tadvan na ca pratyayasaṃbhavam
|ākāśasadṛśaṃ tadvan na ca śuklāspadaṃ ca tat || 96 ||pṛthivīmaṇḍalaprakhyaṃ tatpratiṣṭhāśrayatvataḥ
|laukyalokottarāśeṣajagatkuśalasaṃpadam || 97 ||buddhānāṃ bodhim āgamya lokottarapathodayāt
|śuklakarmapathadhyānāpramāṇārūpyasaṃbhava iti || 98 ||

iti ratnagotravibhāge mahāyānottaratantraśāstre tathāgatakṛtyakriyādhikāraś caturthaḥ paricchedaḥ
ślokārthasaṃgrahavyākhyānataḥ samāptaḥ || 4 ||

