idānīṃ ślokānām artho vaktavyaḥ | ye sattvās tathāgatena vinītās te tathāgataṃ śaraṇaṃ gacchanto
dharmatāniṣyandābhiprasādena dharmaṃ ca saṃghaṃ ca śaraṇaṃ gacchanti | atas tatprathamato
buddharatnam adhikṛtya ślokaḥ |

yo buddhatvam anādimadhyanidhānaṃ śāntaṃ vibuddhaḥ svayaṃ buddhvā cābudhabodhanārtham abhayaṃ
mārgaṃ dideśa dhruvam |tasmai jñānakṛpāsivajravaradhṛgduḥkhāṅkuraikacchide nānādṛggahanopagūḍhavimatiprākārabhettye
namaḥ || 4 ||anena kiṃ darśayati |asaṃskṛtam anābhogam aparapratyayoditam
|buddhatvaṃ jñānakāruṇyaśaktyupetaṃ dvayārthavat || 5 ||

anena samāsato ’ṣṭābhir guṇaiḥ saṃgṛhītaṃ buddhatvam udbhāvitam | aṣṭau guṇāḥ katame | asaṃskṛtatvam
anābhogatāparapratyayābhisaṃbodhir jñānaṃ karuṇā śaktiḥ svārthasaṃpat parārthasampad
iti |

anādimadhyanidhānaprakṛtatvād asaṃskṛtam |śāntadharmaśarīratvād anābhogam iti smṛtam || 6 ||pratyātmam
adhigamyatvād aparapratyayodayam |jñānam evaṃ tridhā bodhāt karuṇāmārgadeśanāt
|| 7 ||śaktir jñānakṛpābhyāṃ tu duḥkhakleśanibarhaṇāt |tribhir ādyair guṇaiḥ svārthaḥ parārthaḥ
paścimais tribhiḥ || 8 ||

saṃskṛtaviparyayeṇāsaṃskṛtaṃ veditavyam | tatra saṃskṛtam ucyate yasyotpādo ’pi prajñāyate sthitir
api bhaṅgo ’pi prajñāyate | tadabhāvād buddhatvam anādimadhyanidhanam asaṃskṛta dharmakāyaprabhāvitaṃ
draṣṭavyam |sarvaprapañcavikalpopaśāntatvād anābhogam |svayaṃ bhūjñānādhigamyatvād
aparapratyayodayam | udayo ’trābhisaṃbodho ’bhipretotpādaḥ | ity asaṃskṛtād apravṛttilakṣaṇād
api tathāgatatvād anābhogataḥ sarvasaṃbuddhakṛtyam ā saṃsārakoṭer anuparatam
anupacchinnaṃ pravartate |

ity evam atyadbhutācintyaviṣayaṃ buddhatvam aśrutvā parataḥ svayam-anācāryakeṇa svayaṃ bhūjñānena
nirabhilāpyasvabhāvatām abhisaṃbudhya tadanubodhaṃ pratyabudhānām api jātyandhānāṃ pareṣām
anubodhāya tadanugāmimārgavyupadeśakaraṇād anuttarajñānakaruṇānvitatvaṃ veditavyam
|mārgasyābhayatvaṃ lokottaratvāt | lokottaratvam apunarāvṛttitaś ca | yathākramaṃ paraduḥkhakleśamūlasamudghātaṃ
pratyanayor eva tathāgatajñānakaruṇayoḥ śaktir asivajradṛṣṭāntena paridīpitā
|tatra duḥkhamūlaṃ samāsato yā kācid bhaveṣu nāma rūpābhinirvṛttiḥ | kleśamūlaṃ
yā kācit satkāyābhiniveśapūrvikā dṛṣṭir vicikitsā ca |tatra nāmarūpasaṃgṛhītaṃ duḥkham abhinirvṛttilakṣaṇatvād
aṅkurasthānīyaṃ veditavyam | tacchettṛtve tathāgatajñānakaruṇayoḥ śaktir
asidṛṣṭāntenopamitā veditavyā |dṛṣṭivicikitsāsaṃgṛhīto darśanamārgapraheyaḥ kleśo laukikajñānaduravagāho
durbhedatvād vanagahanopagūḍhaprākārasadṛśaḥ | tadbhettṛtvāt tathāgatajñānakaruṇayoḥ
śaktir vajradṛṣṭāntenopamitā veditavyā |

ity ete yathoddiṣṭāḥ ṣaṭ tathāgataguṇā vistaravibhāganirdeśato ’nayaivānupūrvyā sarvabuddhaviṣayāvatārajñānālokālaṃkārasūtrānusāreṇānugantavyāḥ
|tatra yad uktam anutpādo ’nirodha iti
mañjuśrīs tathāgato ’rhan samyaksaṃbuddha eṣa ity anena tāvad asaṃskṛtalakṣaṇas tathāgata
iti paridīpitam |yat punar anantaraṃ vimalavaiḍūryapṛthivī śakrapratibimbodāharaṇam idaṃ
kṛtvā yāvan navabhir udāharaṇair etam evānutpādānirodha tathāgatārtham adhikṛtyāha |evam eva
mañjuśrīs tathāgato ’rhan samyaksaṃbuddho neñjate na viṭhapati na prapañcayati na kalpayati
na vikalpayati | akalpo ’vikalpo ’cinto ’manasikāraḥ śītībhūto ’nutpādo ’nirodho ’dṛṣṭo
’śruto ’nāghrāto ’nāsvādito ’spṛṣṭo ’nimitto ’vijñaptiko ’vijñapanīya ity evamādir upaśamaprabhedapradeśanirdeśaḥ
|anena svakriyāsu sarvaprapañcavikalpopaśāntatvād anābhogas tathāgata
iti paridīpitam | tata ūrdhvam udāharaṇanirdeśād avaśiṣṭena granthena sarvadharmatathatābhisaṃbodhamukheṣv
apara pratyayābhisambodhas tathāgatasya paridīpitaḥ |tat punar ante
ṣoḍaśākārāṃ tathāgatabodhiṃ nirdiśyaivam āha | tatra mañjuśrīs tathāgatasyaivaṃrūpān sarvadharmān
abhisaṃbudhya sattvānāṃ ca dharmadhātuṃ vyavalokyāśuddham avimalaṃ sāṅganaṃ vikrīḍitā
nāma sattveṣu mahākaruṇā pravartata iti |anena tathāgatasyānuttarajñānakaruṇānvitatvam
udbhāvitam | tatraivaṃrūpān sarvadharmān iti yathāpūrvaṃ nirdiṣṭān abhāvasvabhāvāt | abhisaṃbudhyeti
yathābhūtam avikalpabuddhajñānena jñātvā |sattvānām iti niyatāniyatamithyāniyatarāśivyavasthitānām
| dharmadhātum iti svadharmatāprakṛtinirviśiṣṭatathāgatagarbham |vyavalokyeti
sarvākāram anāvaraṇena buddhacakṣuṣā dṛṣṭvā | aśuddhaṃ kleśāvaraṇena bālapṛthagjanānām
|avimalaṃ jñeyāvaraṇena śrāvakapratyekabuddhānām | sāṅganaṃ tadubhayānyatamaviśiṣṭatayā
bodhisattvānām | vikrīḍitā vividhā saṃpannavinayopāyamukeṣu supraviṣṭatvāt |sattveṣu
mahākaruṇā pravartata iti samatayā sarvasattvanimittam abhisaṃbuddhabodheḥ svadharmatādhigamasaṃprāpaṇāśayatvāt
|yad ita ūrdhvam anuttarajñānakaruṇā pravṛtter asamadharmacakrapravartanābhinirhāraprayogāśaṃsanam
iyam anayoḥ parārthakaraṇe śaktir veditavyā |tatraiṣām eva
yathākramaṃ ṣaṇṇāṃ tathāgataguṇānām ādyais tribhir asaṃskṛtādibhir yogaḥ svārthasaṃpat |
tribhir avaśiṣṭair jñānādibhiḥ parārthasaṃpat |api khalu jñānena param anityopaśāntipadasvābhisaṃbodhisthānaguṇāt
svārthasaṃpat paridīpitā | karuṇāśaktibhyām anuttaramahādharmacakrapravṛttisthānaguṇāt
parārthasaṃpad iti |

