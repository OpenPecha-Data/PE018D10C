ato buddharatnād dharmaratnaprabhāvaneti tadanantaraṃ tadadhikṛtya ślokaḥ |

yo nāsan na ca san na cāpi sadasan nānyaḥ sato nāsato ’śakyas tarkayituṃ niruktyapagataḥ pratyātmavedyaḥ
śivaḥ |tasmai dharmadivākarāya vimalajñānāvabhāsatviṣe sarvāraṃbaṇarāgadoṣatimiravyāghātakartre
namaḥ || 9 ||

anena kiṃ darśitaṃ |acintyādvayaniṣkalpaśuddhivyaktivipakṣataḥ |yo yena ca virāgo ’sau dharmaḥ
satyadvilakṣaṇaḥ || 10 ||

anena samāsato ’ṣṭābhir guṇaiḥ saṃgṛhītaṃ dharmaratnam udbhāvitam | aṣṭau guṇāḥ katame | acintyatvam
advayatā nirvikalpatā śuddhir abhivyaktikaraṇaṃ pratipakṣatā virāgo virāgahetur iti
|

nirodhamārgasatyābhyāṃ saṃgṛhītā virāgitā |guṇais tribhis tribhiś caite veditavye yathākramam
|| 11 ||

eṣām eva yathākramaṃ ṣaṇṇāṃ guṇānāṃ tribhir ādyair acintyādvayanirvikalpatāguṇair nirodhasatyaparidīpanād
virāgasaṃgraho veditavyaḥ | tribhir avaśiṣṭaiḥ śuddhyabhivyaktipratipakṣatāguṇair
mārgasatyaparidīpanād virāgahetusaṃgraha itiyaś ca virāgo nirodhasatyaṃ yena ca virāgo
mārgasatyena tadubhayam abhisamasya vyavadānasatyadvayalakṣaṇo virāgadharma iti paridīpitam
|

atarkyatvād alāpyatvād āryajñānād acintyatā |śivatvād advayākalpau śuddhyāditrayam arkavat ||
12 ||

samāsato nirodhasatyasya tribhiḥ kāraṇair acintyatvaṃ veditavyam | katamais tribhiḥ | asat sat
sad asan nobhayaprakāraiś caturbhir api tarkāgocaratvāt | sarvarutaravitaghoṣavākpathaniruktisaṃketavyavahārābhilāpair
anabhilāpyatvāt | āryāṇāṃ ca pratyātmavedanīyatvāt |

tatra nirodhasatyasya katham advayatā nirvikalpatā ca veditavyā | yathoktaṃ bhagavatā | śivo
’yaṃ śāriputra dharmakāyo ’dvayadharmāvikalpadharmā |atra dvayam ucyate karma kleśāś ca |
vikalpa ucyate karmakleśasamudayahetur ayoniśomanasikāraḥ | tatprakṛti nirodhaprativedhād
dvayavikalpāsamudācārayogena yo duḥkhasyātyantam anutpāda idam ucyate duḥkhanirodhasatyam
| na khalu kasyacid dharmasya vināśād duḥkhanirodhasatyaṃ paridīpitam | yathoktam |anutpādānirodhe
mañjuśrīś cittamanovijñānāni na pravartante | yatra cittamanovijñānāni na pravartante
tatra na kaścit parikalpo yena parikalpenāyoniśomanasikuryāt |sa yoniśomanasikāraprayukto
’vidyāṃ na samutthāpayati | yac cāvidyāsamutthānaṃ tad dvādaśānāṃ bhavāṅgānām asamutthānam
| sājātir iti vistaraḥ |yathoktam | na khalu bhagavan dharmavināśo duḥkhanirodhaḥ |
duḥkha nirodhanāmnā bhagavann anādikāliko ’kṛto ’jāto ’nutpanno ’kṣayaḥ kṣayāpagataḥ nityo
dhruvaḥ śivaḥ śāśvataḥ prakṛtipariśuddhaḥ sarvakleśakośavinirmukto gaṅgāvālikā vyativṛttair
avinirbhāgair acintyair buddhadharmaiḥ samanvāgatas tathāgatadharmakāyo deśitaḥ | ayam
eva ca bhagavaṃs tathāgatadharmakāyo ’vinirmuktakleśakośas tathāgatagarbhaḥ sūcyateiti sarvavistareṇa
yathāsūtram eva duḥkhanirodhasatyavyavasthānam anugantavyam |

asya khalu duḥkhanirodhasaṃjñitasya tathāgatadharmakāyasya prāptihetur avikalpajñānadarśanabhāvanāmārgas
trividhena sādharmyeṇa dinakarasadṛśaḥ veditavyaḥ |maṇḍala viśuddhisādharmyeṇa
sarvopakleśamalavigatatvāt | rūpābhivyaktikaraṇasādharmyeṇa sarvākārajñeyāvabhāsakatvāt
| tamaḥpratipakṣasādharmyeṇa ca sarvākārasatyadarśanavibandhapratipakṣabhūtatvāt |

vibandhaḥ punar abhūtavastunimittārambaṇamanasikārapūrvikā rāgadveṣamohotpattir anuśayaparyutthānayogāt
|anuśayato hi bālānām abhūtam atatsvabhāvaṃ vastu śubhākāreṇa vā nimittaṃ bhavati
rāgotpattitaḥ | pratighākāreṇa vā dveṣotpattitaḥ | avidyākāreṇa vā mohotpattitaḥ |tac
ca rāgadveṣamohanimittam ayathābhūtam ārambaṇaṃ kurvatām ayoniśomanasikāraś cittaṃ paryādadāti
| teṣām ayoniśomanasikāraparyavasthitacetasāṃ rāgadveṣamohānām anyatamakleśasamudācāro
bhavati |te tato nidānaṃ kāyena vācā manasā rāgajam api karmābhisaṃskurvanti | dveṣajam
api mohajam api karmābhisaṃskurvanti | karmataś ca punarjanmānubandha eva bhavati |evam eṣāṃ
bālānām anuśayavatāṃ nimittagrāhiṇām ārambaṇacaritānām ayoniśomanasikārasamudācārāt kleśasamudayaḥ
| kleśasamudayāt karmasamudayaḥ | karmasamudayāj janmasamudayo bhavati | sa punar
eṣa sarvākārakleśakarmajanmasaṃkleśo bālānām ekasya dhātor yathābhūtam ajñānād adarśanāc
ca pravartate |

sa ca tathā draṣṭavyo yathā parigaveṣayan na tasya kiṃcin nimittam ārambaṇaṃ vā paśyati | sa
yadā na nimittaṃ nārambaṇaṃ vā paśyati tadā bhūtaṃ paśyati | evam ete dharmās tathāgatenābhisaṃbuddhāḥ
samatayā samā iti |ya evam asataś ca nimittārambaṇasyādarśanāt sataś ca yathābhūtasya
paramārthasatyasya darśanāt tadubhayor anutkṣepāprakṣepasamatājñānena sarvadharmasamatābhisaṃbodhaḥ
so ’sya sarvākārasya sattvadarśanavibandhasya pratipakṣo veditavyo yasyodayād
itarasyātyantam asaṃgatirasam avadhānaṃ pravartate |sa khalv eṣa dharmakāyaprāptihetur
avikalpajñānadarśanabhāvanāmārgo vistareṇa yathāsūtraṃ prajñāpāramitānusāreṇānugantavyaḥ
|

